---
title: "OpenRefine Kogebog"
author: "Det Kgl. Bibliotek"
date: "28. juni 2022"
output: rmarkdown::github_document
---

```{r setup, include=FALSE}
knitr::opts_chunk$set(echo = TRUE)
```


Dette er en kort introduktion til programmet OpenRefine. Foruden en beskrivelse af programmet, og hvordan det installeres, gennemgås nogle af de mest basale funktioner samt nogle eksempler på mere avanceret brug.

OpenRefine har mange funktioner og kan bruges til mange ting, og denne vejledning er på ingen måde udtømmende. I stedet er den ment som et hurtigt overblik med små "opskrifter" til at bruge udvalgte funktioner og komme i gang med programmet. For en mere grundig gennemgang henvises til den [officielle dokumentation](https://docs.openrefine.org/).

## Indhold
- [Hvad er OpenRefine?](#refine)
- [Installation](#install)
- [Basale funktioner](#basics)
  - [Indlæs data](#load)
  - [Split-funktionen](#split)
  - [Join-funktionen](#join)
  - [Transform](#transform)
  - [Facets](#facets)
  - [Undo/Redo](#undo)
- [Avancerede funktioner](#advanced)
  - [Genbrug historik](#history)
  - [Allokér ekstra hukommelse](#ram)



## Hvad er OpenRefine? <a id="refine"></a>

OpenRefine er et program, der kan rense, strukturere og berige dine data på en overskuelig måde. Programmet har mange smarte funktioner, der kan identificere og udbedre fejl og støj i et datasæt, samt gøre det mere velstruktureret inden videre behandling.

Programmet vises i en web-browser, men kræver som udgangspunkt ingen internetforbindelse. Alle data behandles lokalt på computeren.

## Installation <a id="install"></a>

OpenRefine kan frit downloades fra [https://openrefine.org/download.html](https://openrefine.org/download.html).

Alt efter hvilket styresystem man bruger findes der forskellige versioner. Programmet er afhængigt af Java, og vælger man Mac-versionen vil Java medfølge. Til Windows kan man vælge at hente programmet med eller uden Java. Er man i tvivl, om Java er installeret på computeren, anbefales det at hente versionen med Java. Linux-versionen kræver en separat Java-installation.

**WINDOWS**: Når man har hentet programmet, skal det ikke installeres, men blot udpakkes. Den udpakkede mappe placeres et sted, hvor man kan finde frem til den; fx Skrivebord eller Dokument-mappe.

I den udpakkede mappe finder man filen `openrefine.exe`, og når man dobbeltklikker på ikonet, starter programmet op. Man kan evt. lave en genvej til `openrefine.exe` et mere tilgængeligt sted; fx på Skrivebordet.

**MAC**: Når programmet er hentet og åbnet, kan det trækkes til Applikations-mappen og er nu at finde sammen med de øvrige programmer.

**LINUX**: Efter download og udpakning navigeres til programmappen via terminalen, og programmet startes med kommandoen `./refine`.

Fælles for alle systemer er, at når OpenRefine startes op, åbner det et nyt browser-vindue, som fungerer som programmets brugergrænseflade, mens selve programmet kører i baggrunden. Det anbefales at bruge Firefox eller Google Chrome sammen med programmet.

For mere information og hjælp til opsætning se [https://docs.openrefine.org/manual/installing](https://docs.openrefine.org/manual/installing).

## Basale funktioner <a id="basics"></a>

Nedenfor findes en række af OpenRefines mest almindelige funktioner til at rense og transformere data.

### Indlæs data <a id="load"></a>

OpenRefine kan håndtere mange forskellige datatyper og -strukture fra forskellige kilder. Når man åbner en datafil, bliver man præsenteret for en forhåndsvisning, der varierer alt efter, hvilken type data man forsøger at indlæse. Her er det muligt at justere på forskellige parametre for at sikre, at datafilen bliver indlæst korrekt. Ofte vil den foreslåede standardkonfiguration være tilstrækkelig.

![](img/load0.png)

Når datafilen er indlæst, kommer man videre til projektvisningen, hvor det meste arbejde i programmet vil blive foretaget. Modsat et typisk regneark i Excel bliver kun en lille del af datasættet vist. Øverst kan man vælge hvor mange rækker eller *records* visningen skal indeholde.

![](img/load1.png)

Modsat andre programmer ændrer OpenRefine ikke på de indlæste datafiler. Alle ændringer, man foretager i programmet, gemmes automatisk i et projektarkiv, som kan åbnes igen på et senere tidspunkt.

Projektet gemmes også, når man lukker programmet ned. I Windows og Linux gøres dette ved at vælge det bagvedliggende kommandovindue og trykke `Ctrl + C`. I MacOS lukkes programmet fra menulinjen som andre programmer.

Hvis man skal bruge de oprensede data uden for OpenRefine eller på en anden computer, kan man eksportere dem som et OpenRefine-projekt eller en række filformater som Excel og CSV.

![](img/export0.png)

### Split-funktionen <a id="split"></a>

Nogle gange kan det være nyttigt at splitte en kolonne op i flere kolonner. Funktionen findes under *Edit column* for den enkelte kolonne.

![](img/split_cols0.png)

For at splitte dataværdierne på en hensigtsmæssig måde, angives en værdi, som er tilstede i datacellerne, som separator. Afhængigt af datasættets struktur, kan man også vælge at opdele kolonnen baseret på antallet af nye kolonner eller en afgrænset længde.

![](img/split_cols1.png)

Medmindre vores data er helt ensartet, vil vi formentlig have tomme celler efter opdelingen, da der vil være forskel på, hvor mange separatorer, der findes i cellerne.

![](img/split_cols2.png)

### Join-funktionen <a id="join"></a>

På samme måde kan man også samle flere kolonner til én kolonne. Denne funktion findes også under *Edit column*.

![](img/join_cols0.png)

Her angives en separator-værdi, som vil adskille de enkelte dataværdier i den nye kolonne. Sørg for at vælge en separator, som ikke findes i dataværdierne, hvis det skal være muligt at adskille dem igen på et senere tidspunkt; fx `;` eller `|`.

![](img/join_cols1.png)

Vi vælger også, om vi vil udelade eventuelle tomme celler eller erstatte dem med en standardværdi.

Vi har mulighed for at angive et navn for den nye kolonne; alternativt bruges navnet fra den første af de samlede kolonner.

Endelig har vi mulighed for at beholde eller slette de oprindelige kolonner.

![](img/join_cols2.png)

### Transform <a id="transform"></a>

*Transform* dækker over en lang række funktioner, der, som navnet antyder, kan transformere data.

Disse transformeringer kan udføres med det indbyggede programmeringssprog GREL (General Refine Expression Language), og der er stort set ikke grænser for, hvad man kan gøre med sine data. Dog er GREL uden for rammerne af denne korte introduktion, men har man mod på det, kan man læse mere om, hvordan man kommer i gang med GREL i [dokumentationen](https://docs.openrefine.org/manual/grel).

I stedet finder man under *Common transforms* en række af de mest almindelige transformeringer, som let kan anvendes på datasættet. Man kan fx fjerne *whitespace* (ekstra mellemrum, der har sneget sig ind i starten eller slutningen af celler), konvertere alle værdier til store eller små bogstaver, eller stort begyndelsesbogstav og ændre på kolonnens datatype.

![](img/transform0.png)

### Facets <a id="facets"></a>

En af de mest nyttige funktioner i OpenRefine er *facets*. Facets gør det muligt at skabe et hurtigt overblik over et datasæt. De kan bruges til at finde og udbedre fejl og mangler ved at facettere data ud fra forskellige parametre.

Den mest almindelige facettering er *Text facet*. Når den bruges på en kolonne, får man en liste over alle unikke værdier i kolonnen samt hvor mange gange, de hver især optræder.

![](img/facet0.png)

Her kan man filtrere datasættet med *include*, hvis man kun vil arbejde videre med de rækker, der har en bestemt værdi i den facetterede kolonne.

Facetteringen giver også mulighed for at få øje på inkonsekvent navngivning, der gør at celler, der repræsenterer den samme værdi er spredt over flere kategorier; fx på grund af forskellige brug af store og små bogstaver.

![](img/facet1.png)

Her kan man nemt rette et navn med *edit*, så de to værdier efterfølgende er samlet under ét navn.

Denne operation er nem at anvende så længde, listen med valgmuligheder er overskuelig. Er listen lang, kan man forsøge at anvende *Cluster*-funktionen. Her bruger OpenRefine en række maskinlæringsalgoritmer til at identificere grupper af navne, der ligner hinanden så meget, at de sandsynligvis repræsenterer den samme værdi. Efterfølgende kan man nemt vælge, hvilke grupper, der skal forenes, og hvad den nye gruppe skal hedde.

![](img/facet2.png)

### Undo/Redo <a id="undo"></a>

Til venstre i projektvisningen finder vi fanen *Undo/Redo*. Her har vi mulighed for at fortryde operationer ved at træde et eller flere trin tilbage i historikken. Vi kan også træde frem i historikken igen og genudføre en fortrudt handling.

Denne funktion fungerer også fremragende som dokumentation for, hvordan man har behandlet sine data. Bemærk at hvis man fortryder en handling og udfører en ny operation, kan man ikke længere genudføre den fortrudte handling.

![](img/undo0.png)

## Avancerede funktioner <a id="advanced"></a>

Nedenfor findes nogle af de mere avancerede funktioner i OpenRefine, som man typisk først vil kaste sig ud i, når man er blevet fortrolig med programmet og dets grundlæggende funktioner.

### Genbrug historik <a id="history"></a>

Når man har udført en række operationer med OpenRefine, kan historikken eksporteres i JSON-format. Det er nyttigt, hvis man gemme vil den som dokumentation.

Samtidigt kan man også genindlæse historikken på et senere tidspunkt med et nyt datasæt, som efterfølgende vil blive behandlet efter hvert trin i historikken på samme måde som det oprindelige datasæt. Det er særligt nyttigt, hvis man løbende arbejder med lignende datasæt, der kræver den samme række af operationer. Bemærk, at strukturen på de forskellige datasæt skal være bygget op på samme måde, da det ellers kan give fejl eller utilsigtede resultater.

Historikken udtrækkes ved at vælge *Extract...* under *Undo/Redo* fanen.

![](img/history0.png)

I venstre side af billedet har man nu en oversigt, hvor man kan vælge eller fravælge operationer fra historikken. Som udgangspunkt er alle trin medtaget.

I højre side findes historikken i JSON-format. Hele den markerede tekst kopieres og gemmes efterfølgende i en tekstfil.

For at indlæse historikken på et senere tidspunkt med et tilsvarende datasæt, vælger man *Apply...* under *Undo/Redo* fanen. Her kopier man sin JSON-historik ind og trykker *Perform Operations*.

![](img/history1.png)

Historikken vil nu trin for trin blive genudført på det nye datasæt.

### Allokér ekstra hukommelse <a id="ram"></a>

Til de fleste formål vil man kunne klare sig med standardopsætningen af OpenRefine. Arbejder man med særligt store datasæt, kan det dog være nødvendigt at allokere ekstra hukommelse (RAM) til programmet.

![](img/oom0.png)

Dette gøres ved at ændre i konfigurationsfilen, der indlæses ved programmets opstart. Afhængigt af hvilket styresystem, man bruger, er fremgangsmåden lidt forskellig.

**WINDOWS**

I programmappen findes filen `openrefine.l4j`, der åbnes i et tekstprogram. Under `# max memory memory heap size` kan man se den aktuelle maksimale tildeling af hukommelse. Her kan man ændre hukommelsesbegrænsningen ved at øge tallet i linjen `-Xmx****M`; fx fra `Xmx1024M` til `Xmx2048M`. Efterfølgende gemmes filen og programmet startes op som normalt.
![Ekstra hukommelse i Windows](img/increase_mem_win.PNG)
<hr>
**MAC**

I applikationsmappen højreklikker man på OpenRefine og vælger *Vis indholdet af pakke*. I mappen *contents* finder man filen `info.plist`, hvor man kan ændre opstartskonfigurationen for OpenRefine. I et tekstprogram finder man linjen `<string>Xmx****M</string>` (typisk mod slutningen af filen). Her kan man ændre hukommelsesbegrænsningen ved at øge tallet i linjen; fx fra `<string>Xmx1024M</string>` til `<string>Xmx2048M</string>`. Efterfølgende gemmes filen og programmet startes op som normalt.
![Ekstra hukommelse i MacOS](img/increase_mem_mac.png)
<hr>
**LINUX**

I Linux kan man angive, hvor meget hukommelse programmet skal have adgang til, når det startes op fra kommandolinjen. Dette gøres ved at tilføje kommandoflaget `-m` efterfulgt af et antal megabyte eller gigabyte hukommelse. Ønsker man fx at tildele programmet 2 GB RAM kan man starte det med kommandoen `./refine -m 2048M` eller `./refine -m 2G`. Alternativt kan det ændres under `REFINE_MEMORY` i filen `refine.ini` i programmappen.

Som udgangspunkt tildeles programmet 1-2 GB RAM afhængigt af, hvilken version, der bruges. Læs mere om ændring af opstartskonfigurationen i [dokumentationen](https://docs.openrefine.org/manual/running#starting-with-modifications).

